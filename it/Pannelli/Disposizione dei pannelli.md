Una delle cose che rende Obsidian differente dalle altre app per prendere appunti è la facilità con cui è possibile aprire più file insieme secondo le proprie preferenze.

La finestra in cui viene aperto un file è chiamata anche "pannello". Si possono aprire tutti i pannelli che si desiderano.

### Apertura di nuovi pannelli

#### Apertura dei collegamenti

Generalmente, è possibile fare clic su un collegamento tenendo premuto `Ctrl` (su Windows e Linux) o `Cmd` (su macOS) per aprirlo in un nuovo pannello. Ciò è valido anche quando si clicca sui file in [[Esplora risorse]], sui risultati della [[Ricerca]], sui [[Riferimenti]], sul [[Vista grafo|Grafo]], ecc.

L'unica eccezione degna di nota è l'editor. Poiché nell'editor il singolo clic attiva la modalità di modifica del collegamento, per aprirlo è necessario usare `Ctrl/Cmd+Clic`. Per aprire il collegamento in un nuovo pannello, tenere premuto `Shift` insieme a  `Ctrl/Cmd`.

#### Dividere il pannello corrente

Nel menu "Altre opzioni", nell'angolo superiore destro del pannello, sono presenti le opzioni "Dividi verticalmente" e "Dividi orizzontalmente" che aprono una copia dello stesso file.

#### Aprire pannelli collegati

Nel menu "Altre opzioni", sono anche presenti opzioni per aprire nuovi pannelli collegati a quello corrente, come "Apri Riferimenti" e "Apri grafo locale".

### Riorganizzare i pannelli

Per spostare un pannello, trascinare l'icona del pannello nell'angolo superiore sinistro del pannello. Durante il trascinamento, apparirà un indicatore visivo per mostrare dove può essere posizionato quel pannello. Rilasciandolo su uno dei quattro lati di un pannello esistente, si attiverà la divisione orizzontale o verticale. Rilasciandolo al centro di un altro pannello, la posizione dei due pannelli verrà scambiata.

È possibile trascinare un pannello su una delle due barre laterali. Le barre laterali funzionano in modo leggermente diverso, per ulteriori informazioni consultare la sezione [[Disposizione dei pannelli#Pannelli nella barra laterale]] qui sotto.

### Pannelli nella barra laterale

Esistono alcune differenze tra i pannelli presenti nelle barre laterali.

#### I pannelli laterali condividono lo spazio con le schede

Quando si rilascia un pannello sulla barra laterale, viene creata una nuova scheda sotto quella sezione della barra laterale. È possibile accedere a diversi pannelli nella stessa sezione della barra laterale facendo clic sulla relativa icona della scheda.

#### I pannelli laterali non hanno i titoli visibili

Questo riduce l'ingombro, ma significa anche che è preferibile lavorare in questo modo solo con uno o due file importanti, come un blocco appunti o le note del giorno, per accedervi rapidamente, piuttosto che avere una dozzina di file aperti.

Per vedere il titolo di un file nella barra laterale, passare il mouse sull'icona della scheda.

#### La barra laterale può essere facilmente nascosta

Se ci sono pannelli che devono essere consultati solo di tanto in tanto, averli nella barra laterale rende davvero facile attivarli con un tasto di scelta rapida o un comando.

#### Passare dalla Modalità editor alla Modalità anteprima

Il tasto di scelta rapida per passare dalla Modalità editor alla Modalità anteprima funziona solo nell'area di lavoro principale. Nella barra laterale, è necessario fare clic con il tasto destro sull'icona della scheda e selezionare "Modifica" o "Anteprima".

### Salvare e caricare l'ordine dei pannelli

Il plugin [[Aree di lavoro]] facilita il passaggio tra differenti disposizioni dei pannelli.